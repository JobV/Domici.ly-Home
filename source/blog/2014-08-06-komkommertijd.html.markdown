---
title: Komkommertijd
date: 2014-08-06 13:16 UTC
tags:
layout: article
---
Het internationale nieuws doet anders vermoeden, maar het is komkommertijd. Zo ook bij Domici.ly. De een zit nu in de bergen in de nabijheid van Porto, Portugal. De ander is met vakantie binnen Nederland. En de derde neemt waar.

Wij merken ook dat onze gebruikers van de zomer aan het genieten zijn. De algehele activiteit is niet hoog. [Domici.ly](http://domici.ly) moet voor de thuisblijvers natuurlijk wel *up and running* zijn. Domici.ly zelf kan niet met vakantie. 

Wij zullen uitleggen hoe wij tijdens onze vakanties Domici.ly draaiende houden.

READMORE

## Kantoor

Wij hebben een kantoor waar wij normaliter samen werken aan Domici.ly. Zoals geldt voor elk team dat op een vaste locatie werkt, zijn de lijntjes kort. Wij wisselen onze gedachtes direct uit en vaak komen daaruit goede ideëen voort. 

Deze werkwijze bevalt ons goed, maar werkt alleen tijdens de uren op kantoor (niet te verwarren met kantooruren). Een Software as a Service (SaaS) verlangt echter doorlopende ondersteuning, letterlijk 24/7. Niet dat wij altijd moeten werken om Domici.ly draaiende te houden. Wij moeten wel altijd de vinger aan de pols houden.

## Remote work

Daartoe bezigen wij een aantal applicaties. Over *Slack* chatten wij onderling. Daarbij hebben wij een aantal andere apps geïntegreerd in Slack, zodat daarvan notificaties in Slack verschijnen. In [Meer over meldingen](http://www.domici.ly/blog/2014/07/02/van-melding-naar-update.html) hebben wij dit al genoemd. Zodra een update gedeployd wordt, zien wij dat via Slack.

Naast deze teamchatapplicatie gebruiken wij een aantal apps om Domici.ly te monitoren. Deze apps houden de pols in de gaten buiten onze uren op kantoor. 

## Remote team

Omdat Domici.ly volledig op onze servers draait -in de volksmond *in the cloud*-, kunnen wij waar ook ter wereld met een stabiele internetverbinding werken. Toegegeven, het internet in de bergen nabij Porto is niet altijd even betrouwbaar. Desalniettemin vindt het onderhoud momenteel vanaf daar plaats. 

De ontwikkeling van Domici.ly gebeurt nu vanaf een vakantieadres in Nederland in samenwerking met de waarnemer. Alles in samenspraak met onze avonturier in de bergen. 

Buiten uren op kantoor werken wij als remote team. Deze werkwijze maakt dat de lijntjes kort blijven, ook in komkommertijd.

