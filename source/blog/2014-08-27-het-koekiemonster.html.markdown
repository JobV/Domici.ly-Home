---
title: Het Koekiemonster
date: 2014-08-27 10:26 UTC
tags:
layout: article
---
Iedereen met een internetverbinding krijgt ermee te maken: cookies. Een cookie is een klein bestandje dat bij het bezoeken van een website op de computer van de bezoeker wordt geplaatst. Hierdoor kan een website bijvoorbeeld de voorkeuren van die bezoeker onthouden of statistieken verzamelen van gebruik.

Bekende voorbeelden waarbij cookies worden gebruikt zijn het winkelmandje van een webshop en Google Analytics.

In [Privacy, persoonsgegevens en promotie](http://www.domici.ly/blog/2014/08/20/privacy-persoonsgegevens-en-promotie.html) hebben wij al kort iets verteld over de bescherming van persoonsgegevens. Nu is het tijd om meer technisch te worden.

Hieronder zullen wij uitleggen aan welke wet- en regelgeving de aanbieder van een website moet voldoen ten aanzien van het gebruik van cookies. Mocht jij behoefte hebben aan een luchtiger onderwerp, dan stellen wij [Komkommertijd](http://www.domici.ly/blog/2014/08/06/komkommertijd.html) voor.

READMORE

## ePrivacy richtlijn

Het Europese Parlement en de Raad -niet te verwarren met de Raad van Europa- hebben in 2002 een [*ePrivacy richtlijn*](http://eur-lex.europa.eu/legal-content/NL/ALL/?uri=CELEX:32002L0058) aangenomen. Bepalingen met betrekking tot het gebruik van cookies maken onderdeel uit van deze richtlijn. De Nederlandse wetgever heeft deze bepalingen geïmplementeerd in nationale wetgeving. In juni 2012 is [art. 11.7a](http://wetten.overheid.nl/BWBR0009950/volledig/geldigheidsdatum_27-08-2014#Hoofdstuk11_111_Artikel117a) toegevoegd aan de Telecommunicatiewet.

## Cookiewet

Bij de implementatie van deze zogeheten *cookiewet* gaat de nationale wetgever verder dan de minimumbescherming zoals neergelegd in de ePrivacy richtlijn. 

De cookiewet verplicht toestemming van de gebruiker *voordat* cookies worden geplaatst. In tegenstelling tot de richtlijn is voorafgaand toestemming (opt-in) nodig. De mogelijkheid om cookies te weigeren (opt-out) is thans onvoldoende in Nederland. 

Bij het vragen om toestemming dient de aanbieder voorts duidelijk te maken van welke cookies gebruik wordt gemaakt en waartoe iedere cookie dient. Zodra geen toestemming wordt verleend, mogen geen cookies worden geplaatst. 

Daarbij dient opgemerkt te worden dat de wettelijke omschrijving van een cookie ruim is, waardoor ook andere hulpmiddelen hieronder kunnen vallen.

## Dubbel regime

Naast de cookiewet dient de aanbieder ook de Wet bescherming persoonsgegevens (Wbp) in acht te nemen. Zodra middels een cookie persoonsgegevens worden verwerkt, is ook de Wbp van toepassing daarop.

Zoals verteld in [Privacy, persoonsgegevens en Promotie](http://www.domici.ly/blog/2014/08/20/privacy-persoonsgegevens-en-promotie.html) dient van verwerking van persoonsgegevens melding te worden gemaakt bij het College bescherming persoonsgegevens. 

Toestemming van de gebruiker ontslaat de aanbieder niet van deze verplichting!

## Uitzondering

De wet kent twee uitzonderingen op de cookiewet. Cookies voor het voeren van communicatie en cookies die *technisch noodzakelijk* zijn. Die cookies behoeven geen voorafgaande toestemming van de gebruiker. 

Wanneer een cookie technisch noodzakelijk is, is niet geheel duidelijk. Cookies die ervoor zorgen dat de gebruiker tijdens een sessie ingelogd blijft is technisch noodzakelijk. Zonder dit cookie kan de website niet functioneren. Ten aanzien van deze uitzondering bestaan vele randgevallen.

## Reikwijdte

De cookiewet is van toepassing op websites waarvan de server zich in Nederland bevindt en websites die zich richten op Nederland. Daarnaast is de ePrivacy Richtlijn van toepassing op Europees niveau. 

## Third party

Een complicatie daarbij is het gebruik van *third party* cookies, zoals bijvoorbeeld Google Analytics. Naast de website die gebruik maakt van deze dienst, heeft ook het Amerikaanse bedrijf Google toegang tot die cookies. Deze cookies kunnen persoonsgegevens bevatten.

Omdat Google geen Europees bedrijf is, valt zij niet onder de Europese regelgeving. Om ervoor te zorgen dat de privacy gewaarborgd blijft, kunnen buitenlandse bedrijven zich aansluiten bij het Safe Harbor-framework, wat betekent dat bijvoorbeeld Google belooft de Europese ePrivacy richtlijn in acht te zullen nemen. Microsoft en Facebook zijn ook aangesloten bij het Safe Harbor-framework.

## Praktijk

De wet en de praktijk komen nog niet altijd overeen. Wij hebben getracht te voldoen aan de wet- en regelgeving. Iedere gebruiker van Domici.ly dient akkoord te gaan met onze gebruikersverklaring. Daarin hebben wij enerzijds de verwerking van persoonsgegevens neergelegd, anderzijds het gebruik van cookies.

De geïnformeerde gebruiker zal deze verklaring lezen.

